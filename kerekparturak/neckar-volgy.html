--- {}
---
<div itemprop="description" class="description">
<h2>Ismertető</h2>
<p><strong><em>Európa nagyszerű kerékpárútjai között viszonylag méltatlanul keveset látogatott ez a folyóvölgy. Mi már jártunk itt 5 évvel ezelőtt és már akkor elhatároztuk, hogy visszatérünk. Gyönyörű német barokk kisvárosok, egy hangulatos folyó meseszép völgye, a nagyváros Stuttgart valamit számtalan kastély és lovagvár egészen rendkívüli hangulatú túrát eredményezett és reméljük, hogy ilyen lesz a 2016-os évben is.</em></strong></p>
<h2>Mikor?</h2>
<p>2016. augusztus 08–17.</p>
<h2>Milyen szolgáltatással?</h2>
<p>Oda-vissza kisbuszos utazás, saját kerékpárok kiszállítása ( bérkerékpár : 8.000 Ft/fő/túra ), campingekben helyek biztosítása, a panziósoknak szállások biztosítása és csomagtranszfer a szállásokra, csomagszállító gépkocsi, ügyeletes szerelő, transzferek, túravezetés, térképek. ( 2 személyes sátor a túra időtartamára bérelhető 10.000 Ft-ért )</p>
<h2>Milyen útvonalon?</h2>
<p>Többnyire jó minőségű kerékpárúton, részben kisforgalmú mellékúton.</p>
<h2>Részletes program</h2>
<h3>1. nap:</h3>
<p>Elutazás Horb városába. Este egy rövid séta és sörözés a városban</p>
<h3>2. nap:</h3>
<p>Felutazunk Rottweilbe. A bűbájos kisváros nevének hallatán az ismert kutyafaj ugrik be, de azért sok látnivaló akad a településen. A középkori városfal legismertebb részétől a Fekete-kaputól gyalogolhatunk be a romantika korából egyben maradt főtérre. További nevezetességek : Szent Kereszt Székesegyház, Kápolna torony, Vörös torony, Dominikánus múzeum, baba-játék múzeum. A városnézést követően nyeregbe szálunk és visszakerékpározunk a 49 kilométerre fekvő Horbba. Húsz kilométer után célszerű az első pihenőt tartani Oberndorfnál, ahol a kolostortemplom a legfőbb látványosság. Ezt egy rövid etap követi Sulzba. A városka a nevét a Salz ( só ) szóból kapta, jelentős kereskedő és elosztó helye volt az ásványnak évszázadokon át. Innen már csak 16 kilométer a tábor, érdemes egy rövid kitérőt tenni Glatt középkori kastélya felé.</p>
<h3>3. nap:</h3>
<p>Mindössze 36 kilométer vár ránk. Utunk kétharmadánál egy tündéri kisvárosba a 40.000 lélekszámű Rottenburgba érünk. Mindig is vallási központ volt, a szokásos rendezett és építészetileg nagyszerű városközponton kívül az egyházmegyei múzeum , a Szent Márton dóm és a püspöki palota a fő látnivaló. Innen már csak 12 kilométer mai úti célunk Tübingen, az egyetemi város a maga sajátos romantikájával. Itt ugyan csak egyetlen igazi nagy építészeti látnivalóval a ciszterci rend bebenhauseni kolostorával találkozunk, de a lüktető diákváros nyáron is sajátos bája remek hangulatot biztosít az estéhez.</p>
<h3>4. nap:</h3>
<p>67 kilométeres kerékpározás vár ránk, de ezt két dolog teszi elviselhetővé. Egyrészt az ütemezése 31-24-12, másrészt az a tény, hogy következő táborhelyünkön 2 éjszakát töltünk, azaz a megérkezésünk nem csak alkalmi lesz. Elkerekezünk tehát először a 31 kilométerre levő Nürtingenig. Egy modern város bűbájos óvárossal. Ezt is felülmúlja azonban a 12 kilométerre levő Esslingen hangulata. A rengeteg nevezetességet és látnivalót igazi középkori favázas házak veszik körbe. Innen már csak egy háromnegyed órányi kerekezés a campingig.</p>
<h3>5. nap:</h3>
<p>Ezt a napot Stuttgartban töltjük. A camping közvetlenül a Mercedes Múzeum mellett található, javasoljuk utasainknak feltétlen a megtekintését., de közel van a Porsche múzeum is, benne az eredeti és első VW bogárral amit Ferdinand Porsche tervezett Hitler kérésére, mint népautót. Maga Stuttgart igen nagy területen fekszik. Már a létrejötte is érdekes 7-8 település olvadt össze, közöttük a legkisebb, amelyről a nevét kapta. Stuten Garten azaz a kancák kertje, főleg legelő volt valamikor nagyon régen. Rengeteg a látnivaló, mi a kastély teret, a Solitude kastélyt, Sepulchal kápolnát és a Johanneskirchét említjük kapásból, de ki-ki talál érdeklődésének megfelelő kedvére való szórakozást.</p>
<h3>6. nap:</h3>
<p>Nehéz de tartalmas napnak ígérkezik. 80 kilométer a napi penzum ezt mi is tudjuk, hogy sok, ezért utasaink segítségére sietünk. Az alaptáv kijelölésénél nem tehettünk mát, mivel Neckarsulmig egyetlen camping sincs a folyóparton, vagy ahhoz közel. Másnapra egy rövidebb , kb 32 kilométeres szakaszt terveztünk, de most a hatodik napon viszont akinek túl hosszú a táv annak elébe megyünk és gépkocsival behozzuk a táborhelyre, egy nappal később ha akarja onnan indulhat ahol ezen most abbahagyja. A nyolcvan kilométeres út viszont tele van látnivalóval, mi a ludwigsburgi hatalmas barokk kastélyt, a marbachi Schiller szülőházat és a lauffeni várat javasoljuk elsősorban.</p>
<h3>7. nap:</h3>
<p>Rövid 32 kilométeres az alaptáv, az előző napon hamarabb befejezőket visszavisszük , hogy nekik is meglegyen a teljes táv ha akarják. Itt kezdődik a Neckar romantikus része. Mintha a Dunakanyar sorozatban többször jönne elénk, gyönyörű hegyekkel, magasan ködlő lovagvárakkal. Neckargerachban táborozunk.</p>
<h3>8. nap:</h3>
<p>Ez a nap a csúcs. 44 kilométer fenséges környezetben. Kerékpárút romantikus falvakon, kisvárosokon keresztül, a parton a környező hegyeken kastélyok és lovagvárak sora. Így érjük el a Heidelberg előtt mintegy hét kilométerrel található schlierbachi campingbe. A camping előtt áll meg a városi autóbusz és a vasútállomás is viszonylag közel van, nagyon egyszerű tehát bejutni a meseszép történelmi Heidelbergbe, amit javaslunk már ezen a napon is felkeresni remek esti hangulatáért.</p>
<h3>9. nap:</h3>
<p>Ez a nap Heidelbergé. Csavarogjunk egy napot a híres egyetem történelmi városkájában. Az óváros és a várkastély az UNESCO világörökségének része, számtalan múzeum, park no és a Neckar partja remek helyszín a nézelődésre, pihenésre.</p>
<h3>10. nap:</h3>
<p>Hazaindulás a reggeli, érkezés Budapestre a késő esti órákban.</p>
</div>
